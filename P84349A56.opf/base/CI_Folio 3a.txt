我昔曾聞最勝尊　吉祥妙色大名稱今覩威光勝所聞　如眞金像備衆徳如來色像喩金山　高廣嚴淨觀無厭威徳莊嚴苾芻衆　猶如滿月處衆星世尊頂相無能見　高顯映發踰山王頂髻周圓漸次歛　其相平偃猶天蓋紺髮軟膩而右旋
如安繕色帝青寶鮮淨光踰孔雀項　我今瞻仰無厭足面貌端嚴額平正　眉相皎淨若天弓白毫映徹無瑕穢　光潔照曜如星王發喜淨眼甚微妙　衆覩皆生欣樂心我今奉觀無暫捨　頂禮淨眼世間依鼻相高平修旦直
漸廣圓成如鑄金脣相丹暉極清淨 喩頻婆果末尼等妙齒鮮白含光潤　等鶴牛乳蓮華根堅密齊平極明淨　調順奢摩他所感齒及隨齒根深固 斷際上下皆齊整佛牙光白最超勝 如彼鴈行王處中善逝廣長之舌相
覆面薄淨如蓮華赤銅赤色末尼寶 含暉皎鏡如初日世尊耳相極端嚴 梵世天人不聞見喬答摩種狻猊頷 無畏猶如師子王我觀善逝咽喉相 能引世間甘露味清淨映徹無瑕穢 具大神力不思議頸前横約修＊旦直
處中都無孅雜文現人中勝天中天 恒食味中第一味肩膊充圓悉成滿 胸臆雄猛威容盛人中尊相世未聞 如山頂日光流照手足兩肩及項後 七處光淨恒平滿修臂傭圓象王鼻 雙掌垂下摩于膝上身廣厚如獸王
瞿陀樹相周圓滿那羅延力合成身 具足大力及忍力無垢身毛皆上靡 隨現一孔一毛生煙塵不汚如蓮華 右旋相成而細軟我昔傳聞隱密相 陰藏深如天馬王髀腨周圓漸次斂 其相猶如天鹿王足厚隆起跟圓長
手相網鞔如鴈王平滿孅長二十指 赤銅甲色如蓮華雙跖千輻金輪相 光淨微妙具莊嚴如來遊歩於世間 瞿拉坡相不相觸去地四指蹈空行 衆寶紅蓮隨足現顧視安行象王歩 進趣端肅如天主大聖威嚴無所畏
處衆踰於師子王行住說法度眾生 天仙龍神咸恭敬或散天華奏天樂 紛然繁會滿虛空妙色映蔽毘沙門 威光超勝百千日梵世天人尚無等 何況出過如來者今睹世尊大神變 故我竊懷疑惑心本觀何等勝功德
出家趣於無上道爾時世尊告賢守長者曰。長者當知。我觀世 間一切衆生。爲十苦事之所逼迫。何謂爲十。一者生苦逼迫。

二者老苦逼迫。

三者病苦逼迫

四者死苦逼迫。

五者愁苦逼迫。

六者怨恨逼迫。

七者苦受逼迫。

八者憂受逼迫。

九者痛惱逼迫。

十者生死流轉大苦之所逼迫。

長者。我見如是十種苦事逼迫衆生。爲得阿耨多羅三藐三菩提。出離如是逼迫事故。以淨信心捨釋氏家趣無上道。

