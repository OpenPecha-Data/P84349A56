於四依趣善能具足。

何等為四。所謂依趣於義。(26)不依趣文。依趣於智。不依趣識。(27)依趣於了義經。不依趣不了義經。依趣於法。(28)不依趣數取趣者。

舍利子。云何名為依趣於義不依趣文。復以何等為文為義。舍利子。所言文者。謂諸世間諸法作用傳習文詞。所言義者。謂所通達出世間法。

所言文者。宣示可樂布施調順寂靜言詞。所言義者。謂所布施調順寂靜。決定了知無朽壞智。

所言文者。訶毀生死分別言詞。所言義者。生死不染徹見法性。

所言文者。稱揚讃歎涅槃功徳。所言義者。謂諸法性涅槃無分別性。

所言文者。隨順諸乘建立言説。所言義者一理趣法善通達智。

所言文者宣鋭捨離諸所有法。所言義者。謂是三輪究竟清淨。

所言文者。宣説律儀身語意業受持學處杜多功徳。所言義者。身語意業皆不可得。不由加行尸羅清淨。

所言文者。宣説忍受瞋恚裁忿憍慢傲逸。能行是忍名善丈夫。所言義者。謂善證得無生法忍。

所言文者。演諸善根發起精進。所言義者。無取無捨無住精進。

所言文者。宣説靜慮解脱等持等至。所言義者。滅盡定智。

所言文者。一切聞持諸慧根本。所言義者。不可説義。

所言文者。謂能開示三十七覺分聖道正法。所言義者。證得菩提分法正行之果。

所言文者。謂能開示苦集道諦。所言義者。於滅作證

所言文者。開示無明爲初乃至老死。所言義者。謂無明滅故。乃至老死亦滅。

所言文者。宣説止觀資糧正法。所言義者。明解脱智。

所言文者。宣説貪瞋及癡等分行法。所言義者。謂無分別心解脱智。

所言文者。開示一切障礙之法。所言義者。謂無障礙解脱之智。

所言文者。開示三寶稱讃功徳。所言義者。離欲法性無爲無著功徳正行。

所言文者。宣説菩薩從初發心乃至道場修學功徳發起正行。所言義者。謂刹那心相應。 證覺一切智智。舍利子。擧要言之。如來所演八萬四千法藏聲教。皆名爲文。諸離一切言音文字。理不可説是名爲義。

舍利子是名菩薩摩訶薩。修行般若波羅蜜多故。依趣於義不依趣文。

又舍利子。是菩薩摩訶薩。由二法善巧。便能修行般若波羅蜜多。何等爲二。謂識及智。

舍利子！何等爲識？何等爲智？舍利子！所言識者，謂四識住。何等爲四？一者色趣識所依止，二者受趣識所依止，三者想趣識所依止。四者行趣識所依止。如是識住，是名爲識不應依趣。

所言智者，於五取蘊識不安住。諸蘊遍智，是名爲智此應依趣。

所言識者，謂能了知地界水界火界風界，如是了知則名爲識不應依趣。若有說言四種識住識不安住，此則名爲識之法性。若於法性不雜亂智，是名爲智則可依趣。

