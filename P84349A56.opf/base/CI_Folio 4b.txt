慳過染世間　能起堅積聚聚斂故守護　遍生無有間

守護在愚夫　刀仗相加害種諸不善業　因此生衆苦

觀愛因縁已　衆苦則不生無根無住覺　諸覺中最上

復次長者。我觀世間一切衆生。皆由十種惡邪性故建立邪定。

何等爲十。

一者邪見。

二者邪思惟。

三者邪語。

四者邪業。

五者邪命。

六者邪精進。

七者邪念。

八者邪定。

九者邪解脱。

十者邪解脱智見。

長者。我觀衆生由如是等十邪性故建立邪定。

爲欲證得阿耨多羅三藐三菩提出離如是諸邪性故。

以淨信心捨釋氏家趣無上道。

爾時世尊。欲重宣此義。而説頌曰

懷邪見衆生　邪思惟境界宣説於邪語　及行諸邪業

邪命邪精進　邪念與邪定成就邪解脱　及趣邪智見

邪性決定聚　愚夫之所依爲令住正性　故趣無上道

復次長者。我觀世間一切衆生。由於十種不善業道。而能建立安處邪道多墮惡趣。

何等爲十。

一者奪命。

二者不與取。

三者邪婬。

四者妄語。

五者離間語。

六者麁語。

七者綺語。

八者貪著。

九者瞋恚。

十者邪見。

長者。我見衆生由是十種不善業故。乘於邪道多趣多向多墮惡道。

爲欲證得阿耨多羅三藐三菩提超出一切諸邪道故。

以淨信心捨釋氏家趣無上道。

爾時世尊。欲重宣此義。而説頌曰

諸害命衆生　劫盜他財物行諸邪欲行　速墮於地獄

麁言離間語　妄語乖寂靜綺語等凡夫　愚癡之所縛

貪著他資財　數起於瞋恚興種種邪見　是人趣惡道

三種由身起　四種語業生意能成三惡　故名惡行者

行諸惡業已　牽趣惡道中吾今現世間　拔濟令出離

復次長者。我觀世間一切衆生。由於十種染汚法故。處在煩惱墮煩惱垢中。

何謂爲十。

一者慳垢染汚。

二者惡戒垢染汚。

三者瞋垢染汚。

四者懈怠垢染汚。

五者散亂垢染汚。

